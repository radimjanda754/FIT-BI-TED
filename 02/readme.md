Zadání
Pro zdrojové kódy dle Vašeho výběru napište manuál použití programátorského rozhraní (API), který bude vygenerovaný programem Doxygen; dále soubory README, INSTALL, COPYING nebo LICENSE (a případné další dle uvážení) a unixovou manuálovou stránku. Vycházejte přitom z informací prezentovaných ve studijních materiálech.

Proveďte následující kroky:

Vyberte si zdrojové kódy, které splňují následující požadavky:
programovací jazyk podporovaný programem Doxygen,
alespoň dvě třídy nebo struktury, kdy jedna je odvozena (dědí) z druhé,
alespoň 10 metod nebo funkcí,
alespoň 3 metody/funkce se vstupními nebo výstupními parametry,
alespoň 3 metody/funkce s návratovou hodnotou,
alespoň 3 atributy tříd/struktur.
Vygenerujte a nastavte konfigurační soubor Doxygenu. Nastavte jméno a popis projektu.
Vložte do zdrojových souborů dokumentační bloky Doxygenu tak, aby alespoň 2 třídy/struktury, 10 funkcí/metod jako celek, 3 atributy a 1 zdrojový soubor jako takový měly dokumentaci. Dále musí alespoň 3 funkce/metody obsahovat kompletní dokumentaci parametrů a alespoň 3 funkce/metody dokumentaci návratových hodnot.
Zapněte generování UML diagramů tříd.
Vytvořte hlavní stránku (mainpage) dokumentace s vhodným obsahem (popis projektu apod.).
Vytvořte požadované dokumentační soubory s vhodným obsahem.
Vytvořte unixovou manuálovou stránku k programu nebo ke knihovně.
Nezapomeňte si zkusit vygenerovat dokumentaci Doxygenem a prohlédnout manuálovou stránku.
Odevzdání
Odevzdejte archiv pojmenovaný login.zip (kde login je Vaše uživatelské jméno ČVUT) ve formátu ZIP (ne jiný, např. RAR) obsahující:

správně nastavený konfigurační soubor Doxygenu pojmenovaný přesně takto: Doxyfile (včetně velikosti písmen a opravdu bez přípony),
zdrojové kódy obsahující speciální dokumentační bloky Doxygenu (kompletní sadu zdrojových souborů nutnou pro vygenerování dokumentace, kterou chcete odevzdat – bez schopnosti vygenerovat dokumentaci pouze z toho, co odevzdáte, nebude Vaše řešení akceptováno),
soubory README, INSTALL, COPYING/LICENSE a případné další,
unixovou manuálovou stránku (nekomprimovanou),
vhodnou adresářovou strukturu: kořenový adresář archivu obsahující pouze hlavní adresář, archivy bez hlavního adresáře nebudou akceptovány.
Neodevzdávejte nic, co není k vygenerování dokumentace potřeba (např. už vygenerovanou dokumentaci ve formátu HTML nebo LaTeX).
Upozornění: grafický nástroj na tvorbu ZIP archivů na systému Mac OS přidává adresář __MACOSX (v tomto nástroji neviditelný), který způsobuje odmítnutí Vašeho řešení na Progtestu. Vytvářejte proto archiv jiným způsobem, např. na příkazové řádce.

Hodnocení
Vaše odevzdání bude hodnoceno v souladu s informacemi uvedenými na EDUXu.

Odevzdejte zde na Progtest archiv, jak je popsaný výše. Pro toto odevzdání platí termíny.

Při odevzdání na Progtest jsou prováděné jen některé kontroly, tedy úspěšné odevzdání neznamená správnost. Body jsou udělené až na základě osobní diskuse (obhajoby) s vyučujícím. Pro osobní obhajobu také platí termín (viz EDUX). Pozor – jak odevzdání přes Progtest (v rámci vlastního termínu), tak osobní obhajoba (v rámci termínu) jsou (obojí) podmínkou pro zisk bodů za tuto úlohu.

V případě problémů a dotazů prosím kontaktujte vyučujícího: Ondřej Guth.

Odevzdání na Progtest proveďte až ve chvíli, kdy je Vaše práce hotová (a nebudete na ní nic měnit). Na odevzdání máte jediný pokus (týká se hodnocení učitelem – osobní obhajoba, na uložení na Progtest máte více pokusů). Po bodovém ohodnocení Vaší práce učitelem není možnost, jak svůj bodový výsledek změnit nebo opravit.

Je-li odezva Progtestu Selhání testovacího subsystému, odevzdávaný soubor může být poškozený. V tomto případě se ujistěte, že odevzdáváte archiv typu ZIP (a ne např. RAR).

V případě odmítnutí Vašeho řešení pomůže zpřístupnění nápovědy. Zpřístupnit můžete až 100 nápověd, všechny bez bodové penalizace. Pokud Vaše automatické hodnocení dopadlo špatně, využijte možnosti nového vygenerování zadání v přehledu kategorie úlohy.